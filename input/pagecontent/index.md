### Background

คณะปฏิรูปประเทศด้านสาธารณสุข และหน่วยงานที่เกี่ยวข้อง ได้มีการกำหนดกิจกรรมปฏิรูปที่จะส่งผลให้เกิดการเปลี่ยนแปลงต่อประชาชนอย่างมีนัยสำคัญ (Big Rock) จำนวน 5 กิจกรรม ซึ่งต่อมาทางคณะทำงานเห็นว่าทั้ง 5 กิจกรรมล้วนมีความเกี่ยวเนื่องกับระบบเทคโนโลยีสารสนเทศ จึงได้มีการกำหนดกิจกรรม Big Rock ที่ 6 ขึ้น ซึ่งในกิจกรรม Big Rock 6 มีหลายโครงการย่อย หนึ่งในนั้นคือการสร้างต้นแบบ (prototype) ของ National Digital Health Platform (NDHP) โดยต้องมีการกำหนดมาตรฐานในส่วนประกอบต่าง ๆ (components) ของ NDHP

เนื่องจาก NDHP นั้นสามารถใช้ในกิจกรรมทางสาธารณสุขได้หลากหลาย ในปีนี้ ทางคณะทำงานจึงได้มุ่งเป้าที่จะนำต้นแบบนี้ไปใช้กับระบบเวชระเบียนสุขภาพส่วนบุคคล (Personal Health Record - PHR) สำหรับการดูแลรักษาเรื่องโรคไม่ติดต่อ (Non-communicable disease - NCD) ซึ่งสอดคล้องกับกิจกรรม Big Rock 2 ของการปฏิรูปด้านสาธารณสุข

ในการนี้ Standard and Interoperability Lab Thailand (SIL-TH) ได้รับมอบหมายให้จัดทำร่าง FHIR Implementation Guide (IG) สำหรับให้โครงการอื่น ๆ ที่เกี่ยวข้อง สามารถแลกเปลี่ยนข้อมูลผ่านมาตรฐาน FHIR ได้ ซึ่งในกระบวนการจัดทำ ประกอบด้วยการทบทวนวรรณกรรมของการดำเนินงาน PHR และ PHR สำหรับโรค NCD ในต่างประเทศ การจัดประชุมรับฟังความคิดเห็นจากผู้มีส่วนได้เสียจำนวน 2 ครั้ง จากนั้นนำข้อมูลทั้งหมดมาสังเคราะห์เป็น IG ฉบับนี้

โดย version 0.1 ได้เปิดเผยสู่สาธารณะในรูปแบบ FHIR Implementation Guide ที่เว็บไซต์ [(Draft) MoPH NCD (MoPH-NCD) - FHIR Implementation Guide](https://fhir-ig.sil-th.org/mophncd/) ทั้งนี้ IG ฉบับนี้เป็นเพียงฉบับร่างเผยแพร่ในเบื้องต้น ซึ่งต้องขอความเห็นจากสาธารณะและต้องการการปรับปรุงอีกมาก หากมีข้อเสนอแนะประการใดสามารถติดต่อคณะผู้จัดทำได้ที่ [http://sil-th.org/](http://sil-th.org/)
<br />
<br />
